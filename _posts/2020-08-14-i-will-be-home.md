---
layout: post
title: "ก่อนถึงบ้าน"
date: 2020-08-14 T17:25:14+07:00
tags:
  - ในการเดินทาง
description: "การเดินทาง การรอคอย การกลับบ้าน เวลาที่เหลืออยู่มีความหมายอะไรสักอย่าง"
comments: true
---
การเดินทาง การรอคอย การกลับบ้าน กับเวลาที่เหลืออยู่มีความหมายอะไรหลาย ๆ อย่างปนอยู่ในนั้น รถมาช้า เรามานั่งรอ รถไปแล้ว เราก็มานั่งรอ รถมาแล้ว บางทีเราก็ยังอยากจะนั่งรอ ยังอยากจะอยู่ต่อ

การเดินทาง ตอนหน้าร้อนก็ร้อน ส่วนตอนหน้าหนาวก็หนาว และตอนหน้าฝนก็เจอฝน แต่การเดินทางตอนปลายฝนและต้นหนาว ... ทุกอย่างเปลี่ยนไป ฝนไม่ได้ทำให้พวกเราเปียกหรือลำบากกับการเดินทาง หนาวไม่ได้ทำให้เราอยากคลุกอยู่ในผ้าห่มแล้วไม่ออกจากบ้าน หมอกและไอน้ำน่าจะเป็นอะไรที่ทำให้ทุกอย่างเปลี่ยนไป ที่นี่พวกเรา หมายถึงนาน ๆ ที พวกเราจะได้เจอหมอกแบบนี้? หมายถึงนาน ๆ ที ที่แค่เราปล่อยมือจากกัน ห่างกันแค่ไม่กี่ก้าว หมอกและไอน้ำพาคุณหายไป หมอกและไอน้ำทำเราหวั่นไหว หมอกและไอน้ำทำให้คิดว่า เพียงแค่ห่างกันแค่นี้ ถ้าบางอย่างจะเกิดขึ้นพวกเราอาจจะต้อง ห่างกันไปจริง ๆ ก็ได้ เพียงแค่ถ้าใครอีกคนหายไปกับสายหมอก หรืออาจจะเพียงแค่ไม่ใช่ปลายฝนต้นหนาวเหมือนอย่างในวันนั้น - วันที่

การรอคอย มีความหมายอะไรสักอย่าง ... เพียงแค่ไม่กี่นาทีที่ต้องรอคอย ใจเต้นไม่เป็นจังหวะ เมื่อไหร่จะมาสักทีนะ หรือบางทีก็ปล่อยวาง จะมาตอนไหนก็คงเป็นตอนนั้นละนะ เพียงแค่ไม่กี่นาทีที่รอคอย บางทีก็เนิ่นนาน บางทีก็พลอยทำให้ร้อนรน แต่แปลกนะ ครั้งนี้กลับไม่ได้สับสน รอคอยก็คือรอคอย ไมใช่ว่านานเท่าไหร่ก็ได้ แต่แค่รู้ว่าเมื่อถึงเวลา การรอคอยจะต้องกลายเป็นแค่จุดเริ่มต้นของความทรงจำ ที่มีใครอีกคนอยู่ในนั้น เพราะคุณทำให้การรอคอยกลายเป็นช่วงเวลาที่เราอยากย้อนกลับไป น่าจะเหมือนที่ใครต่อใครก็บอกกันว่า ไม่ได้จะย้อนกลับไปเพื่อเปลี่ยนแปลงอะไร จะมีก็แค่ เพียงแค่อยากจะวนกลับไป อยู่ในช่วงเวลานั้นอีกสักครั้ง หรือตลอดกาล - ก็เพื่อที่จะ

การกลับบ้าน ช่วยให้เรื่องราวต่าง ๆ จบลงด้วยดีเสมอ ไม่ว่าการกลับบ้านจะเกิดขึ้นมาจากอะไร ไม่ว่าการกลับบ้านจะหมายถึงการกลับไปเจอะเจออะไร หรือไม่ว่า ... การกลับบ้านจะหมายถึงการกลับไปแล้วไม่ได้เจอกับใคร ที่หมายถึงคนที่เรารัก และคนที่รักเรามากที่สุดก็ตาม บางทีบ้านก็คือบ้าน ความผูกพัน และการรอคอยที่จะได้กลับมาพบกัน พักสักแปป ค้างสักคืน หรือกลับมาอยู่ที่นี่ตลอดไป เพื่อรอให้ความฝันกลับมามีพลังแข็งแรง จิตใจกลับมาสดชื่นเข้มแข็ง ด้วยความห่วงใยของแม่ เพราะกำลังใจจากพ่อ และรอยยิ้มของทุก ๆ คนสำหรับช่วยส่งเราเดินทางออกไปสู่โลกข้างนอกอีกครั้ง วนเวียน เริ่มต้น และจบลง ก็เพื่อจะเติบโต ด้วยความรัก ความห่วงใยที่อบอุ่น - จากพวกเรา

ไปสู่ คุณ ที่หมายถึงสมาชิกของพวกเรา นับจากนี้ ตลอดไป

<div style="position:relative;width:100%;height:0;padding-bottom:56.25%;">
<iframe style="width:100%;height:100%;position:absolute;top:0;left:0;" src="https://www.youtube.com/embed/sG4MXjqx2pA" frameborder="0" allow="autoplay; encrypted-media" allowfullscreen>
</iframe>
</div>
<br />

การเดินทาง การรอคอย การกลับบ้าน เวลาที่เหลืออยู่มีความหมาย <i class="fa fa-heart" style="color:#C38FD6"></i> ก็เพราะคุณ
