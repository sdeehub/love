---
layout: post
title: "เพิ่งมาถึง ก็คิดถึงคุณซะแล้ว"
date: 2018-10-28 12:06:47 +0700
tags:
description: ไม่แน่ใจว่านี่เป็นผลมาจากการเดินทางไกล หรือว่าเป็นความประทับใจตั้งแต่ครั้งแรกที่เราได้พบกัน (จริงๆ)
comments: true
---
อืม ... ก็แปลกอยู่นะ เพิ่งมาถึง Melaka หรือ Malacca เมื่อเช้านี้เอง แล้วพอสายๆ ก็ได้เข้ามาถึงที่พักที่นี่ล่ะ แต่บอกไม่ถูกเพราะตั้งแต่เดินลงจากรถล่ะ ที่นี่ทำไมดูคุ้นเคยจัง ทั้งๆ ที่ก็เพิ่งเคยมาเห็นเป็นครั้งแรก ยิ่งพอเข้าที่พักเปิดประตูห้องเข้ามา เจอกับเตียง 2 ชั้น แบบนี้ยิ่งไปกันใหญ่ นึกถึงห้องในหอพักสมัยปี 1 ... รู้มั๊ยและโดยเฉพาะวันที่เราได้พบกันจริงๆ น่ะ

ไม่ใช่วันที่เคยเห็นหน้ากันไกลๆ ในโรงอาหารนะ แต่เป็นวันที่หอจะปิด ... วันสุดท้ายที่นั่งเก็บของอยู่ดีๆ คุณก็โผล่หน้าเข้ามา จะบอกว่าประตูห้องเปิดไว้ มันก็จะใช่มั๊ยล่ะ? ก็เจ้าของห้องยังนั่งอยู่นี่ ข้าวของก็ยังวางอยู่เต็มห้อง ... ใช่จำได้ว่าคุณเคาะประตู แล้วก็โผล่เข้ามา ไม่รู้ว่าเสียงหรือตัวจะมาก่อนกัน แต่หลังจากนั้นคุณก็เข้ามาเลย เรายังนึกแปลกใจ นี่ขนาดพวก Vampire เค้ายังเข้าไม่ได้เลยนะ ถ้าไม่ได้ถูกเชิญ

หรือคุณจะเป็นพวกเดียวกับหมาป่า? ก็น่าจะเป็นไปได้นะ เพราะโผล่พรวดเข้ามา คำแรกที่ได้ยินก็คือบอกเลยว่า "พอดีเราคืนกุญแจให้ RA ไปแล้วเมื่อวาน" ... ยังไงนะ? ไอ้เราก็งงสิคะ แล้วมาบอกเราทำไม แต่ยังไม่ทันจะพูดอะไร "พอดีนึกได้ว่าลืมของไว้เลยปั่นจักรยานกลับมาเอา" อ้าว แล้วไง? เจอของมั๊ย ... มีแต่รูปหน้านะที่สงสัย แต่เหมือนโดนมนต์มั๊ย เพราะปากเราไม่พูดอะไรสักคำ ... "แต่รูมเมทอาจจะกลับไปแล้ว หรือยังไงห้องเรามันล๊อคน่ะ"

อ๋อ โอเค เราเข้าใจแล้วล่ะ แล้วจะให้เราทำยังไง? ... อันนี้ก็คือเราพูดอยู่ในหัวนะ คุณคงเข้ามาได้ยินไม่ได้ แต่ที่คุณทำได้คือ เดินเข้ามา ก็ดูเก้งก้างนะ ที่จำได้ หรืออาจจะเพราะของวางเกะกะอยู่ด้วย อืม เดิน ... ต้องเรียกว่าเดินยังไงนะ เดินข้ามข้าวของที่วางเกะกะ - เรียกแบบนี้มั๊ย ไม่รู้สินะ แต่ที่แน่ๆ คือไอ้ถือวิสาสะนี่ล่ะ ไม่ผิดแน่ๆ อยู่ๆ เป็นชายหนุ่มมาโผล่ในห้องหญิงสาว แล้วนี่เข้ามาเลย เข้ามาถึงเตีามาถึงเตียงนอน

"รูมเมทกลับไปแล้วเหรอ?" ... จำได้ว่าคุณถามแบบนี้ แล้วก็จำได้ว่าไอ้เราก็ฉุน อยากจะตอบว่า นี่ห้องชั้น ชั้นอยู่คนเดียวย่ะ แต่ปากไม่ไวเท่าใจ แล้วก็ไม่ไวเท่าคุณ มาถึงเตียงก็หาที่ว่าง หย่อนตัวปุลงที่นอน - นั่นนอนซะอย่างนั้น! - ไอ้เราก็ได้แต่งง อ้าว เฮ้ยนี่มันยังไงล่ะ หรือว่าพวกผู้ชายหน้าตาดีนี่ เค้าจะทำอะไรตรงไหนกับใครก็ได้ทุกที่ ทั้งนั้น? แต่ก็แปลกนะยังไม่ทันพูดอะไร ก็ได้ยินเสียงคุณเบาๆ ... "อืม - หมอนหอมจัง"

อ้าวจริงๆ นะ ได้ยินแค่นั้นจริงๆ ล่ะ แล้วคุณก็หลับไป พอมานั่งคิดถึงเรื่องนี้ทีไรก็แปลกใจนะ ทำไมวันนั้นเราก็ไม่ได้รู้สึกกลัวอะไร ผู้ชายตัวใหญ่ๆ จะว่าบุกเข้ามาในห้องมั๊ย ... โผล่ก็ได้ นั่นดิ โผล่แล้วมาหลับอยู่บนเตียง แต่เราก็ไม่ได้ตกอกตกใจอะไร ... อืม แต่เหมือนรู้สึกดีด้วยนะ ไม่ใช่ว่าชอบหรืออะไร แต่แปลกดูคุณอบอุ่นยังไงก็ไม่รู้ - อาจจะเพราะท่านอนด้วยมั๊ย?

ก็อาจจะใช่ เพราะหันไปดูทีไร ก็เห็นนอนตัวคู้เหมือนเด็กๆ เลย อืม ... ไม่รู้ไปหมดพลังงานจากที่ไหนมา - อืม ... ก็แปลกนะไม่ทันคิดว่าพอตื่นขึ้นมาแล้วจะเป็นยังไง จะปลุกก็ไม่น่านะ เพราะเห็นนอนฟี้ๆ ดูเหมือนหลับกำลังสบายได้ที่ - นานมากแล้วกับเรื่องแปลกๆ กับคุณวันนั้น ไม่รู้สิ ว่าทำไมตอนนี้ ที่นี่ถึงได้ทำให้คิดถึงไกลย้อนไปถึงแบบนั้น ขอโทษด้วยนะที่วันนั้นไม่ได้ปลุก แล้วก็ไม่ได้อยู่รอให้คุณตื่น ได้แต่คิดว่าคุณหมาป่าน่าจะดูแลตัวเองได้ล่ะ

ก็น่าจะเหมือนวันนี้มั๊ย? เรามาไกลขนาดนี้ ก็น่าจะดูแลตัวเองได้ล่ะนะ ... อืม แต่ถ้าวันนี้คุณจะโผล่เข้ามาแล้วมีเฉลยว่าวันนั้น เป็นยังไงต่อก็น่าจะดีไม่น้อย เห็นบอกว่าริมแม่น้ำเย็นๆ แล้วน่าไปเดินเล่น ถ้ามาจริงๆ นี่คุณหมาป่า จะยอมไปเดินเล่นด้วยกันมั๊ยคะ? - อืม ไม่รู้นะ แต่ถ้าคุณโผล่มาจริงนี่ ครั้งนี้ไม่งงแล้วนะ แต่คิดว่าคงจะเขินอยู่เหมือนกัน <i class="fa fa-heart" style="color:#C38FD6"></i> สบายดีมั๊ยคุณหมาป่า
